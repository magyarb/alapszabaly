VII. Fejezet
AZ EÖTVÖS LORÁND TUDOMÁNYEGYETEM
PEDAGÓGIAI ÉS PSZICHOLÓGIAI KAR HALLGATÓI
ÖNKORMÁNYZATÁNAK ALAPSZABÁLYA
Az Eötvös Loránd Tudományegyetem (a továbbiakban: Egyetem) Pedagógiai és Pszichológiai Kar (a
továbbiakban: Kar) Hallgatói Önkormányzatának (a továbbiakban: Önkormányzat vagy HÖK)
Küldöttgyűlése – a nemzeti felsőoktatásról szóló 2011. évi CCIV. törvény rendelkezései alapján, az ELTE
Szervezeti és Működési Szabályzatának keretei között, a hatályos egyetemi és kari szabályzatok
figyelembevételével – az ELTE PPK Hallgatói Önkormányzatának Alapszabályát az alábbiakban állapítja
meg:
Általános rendelkezések
1. §
(1) Az Önkormányzat neve és székhelye:
a) az Önkormányzat neve: Eötvös Loránd Tudományegyetem (a továbbiakban: Egyetem)
Pedagógiai és Pszichológiai Kar (a továbbiakban: Kar) Hallgatói Önkormányzata
b) Az Önkormányzat angol neve: Student Union of Eötvös Loránd University Faculty of
Education and Psychology.
c) Az Önkormányzat székhelye: Budapest, 1075 Kazinczy utca 23-27.
(2) Az Önkormányzat tagjai az ELTE PPK valamely szakán hallgatói jogviszonnyal rendelkező
hallgatók.
(3) Az Önkormányzat szervei, tisztségviselői, és a munkájukat segítő öntevékeny körök az ezen Alapszabályban
meghatározott módon gyakorolják a kari hallgatói önkormányzat számára jogszabályban,
egyetemi vagy kari szabályzatban meghatározott feladat- és hatásköröket, döntenek a jelen
Alapszabályban, és magasabb szintű egyetemi szabályzatokban hatáskörükbe utalt ügyekben,
ellátják a hallgatók érdekképviseletét és érdekvédelmét, ezen kívül az Önkormányzat céljaival
összeegyeztethető egyéb tevékenységeket folytatnak.
(4) Az Önkormányzat része az ELTE Hallgatói Önkormányzatnak (a továbbiakban: ELTE HÖK).
(5) Az Önkormányzat feladata:
a) az Önkormányzat tagjainak érdekképviseletét biztosítani valamennyi, őket érintő
kérdésben, minden illetékes kari, egyetemi és országos testületben;
b) segíteni a hallgatók Egyetemmel kapcsolatos tanulmányi, tudományos és egyéb
ügyeit, valamint segíteni egyetemen kívüli tevékenységüket;
c) támogatni a hallgatók szakmai és közösségi tevékenységét, a hallgatói öntevékeny
csoportok munkáját;
d) minden lehetséges kommunikációs csatornán keresztül folyamatosan tájékoztatni a
hallgatókat az Önkormányzat tevékenységéről, a Kar életével kapcsolatos kérdésekről,
pályázatokról, szociális és egyéb ösztöndíj- és álláslehetőségekről;
e) a hallgatók számára kedvezményes szolgáltatások igénybevételének szervezését
biztosítani;
f) segíteni a hallgatók színvonalas külföldi ösztöndíjas képzését;
g) együttműködni hazai és nemzetközi hallgatói szervezetekkel;
h) kulturális, tudományos és sport lehetőségeket biztosítani;
i) részt venni az Oktatói Munka Hallgatói Véleményezésének kidolgozásában,
lebonyolításában, hirdetésében;
j) a Kar hallgatói számára szervezett rendezvények lehetőségét megteremteni, különös
tekintettel a Gólyatáborra és a Gólyabálra.
Az Önkormányzat Felépítése
2.§
Az Önkormányzat szervei
(1) Az Önkormányzat Küldöttgyűlése (a továbbiakban: Küldöttgyűlés);
(2) Az Önkormányzat Elnöksége (a továbbiakban: Elnökség);
(3) Az Önkormányzat szakterületi bizottságai:
a) a Diákjóléti Bizottság (a továbbiakban: DJB),
b) a Gazdasági Bizottság (a továbbiakban: GB),
c) a Kommunikációs Bizottság (a továbbiakban KoB),
d) a Külügyi Bizottság (a továbbiakban KüB),
e) a Rendezvényszervező Bizottság (a továbbiakban RSzB),
f) a Tanulmányi Bizottság (a továbbiakban: TB);
(4) Az Ellenőrző Bizottság (a továbbiakban: EB);
(5) A Választási Bizottság (a továbbiakban: VB).
3.§
A Hallgatói Önkormányzat Küldöttgyűlése
(1) Az Önkormányzat legfőbb döntéshozó szerve a Küldöttgyűlés, melynek tagjai a hallgatók által
közvetlenül választott képviselők. A Küldöttgyűlés dönthet minden olyan ügyben, melyet jelen
Alapszabály, jogszabály, egyetemi vagy egyéb szabályzat, egyedi aktus a hatáskörébe utal.
(2) A Küldöttgyűlés kizárólagos hatáskörébe tartoznak:
a) az Ellenőrző Bizottság és a Választási Bizottság tagjainak megválasztása;
b) tagok és póttagok választása az alábbi kari bizottságokba:
ba) Egészségfejlesztési Bizottság,
bb) Gazdasági Bizottság,
bc) Hallgatói Fegyelmi és Etikai Bizottság,
bd) Kari Etikai Bizottság,
be) Kari Tanács Hallgatói Frakciója,
bf) Kitüntetési Bizottság,
bg) Kreditátviteli Bizottság,
bh) Kutatásetikai Bizottság,
bi) Minőségbiztosítási Bizottság,
bj) Tanulmányi Bizottság,
c) az Önkormányzat Alapszabályának elfogadása és módosítása;
d) az Önkormányzat alábbi szabályzatainak elfogadása, módosítása:
i. ea) Elnökség Ügyrendje,
ii. eb) Ellenőrző Bizottság Ügyrendje;
e) az Önkormányzat éves költségvetésének elfogadása és évközi módosítása, valamint az
Önkormányzat éves költségvetési beszámolójának elfogadása;
f) az Egyetem bármely más részönkormányzatához való csatlakozás, egyesülés esetén
egyetértési jog;
g) az Önkormányzat egészének feloszlatása kérdésében való döntés. Ilyen döntést csak
akkor hozhat, ha az ELTE vagy az ELTE PPK megszűnik, illetve szervezeti átalakítás
történik;
h) egyetértési és véleményezési jog gyakorlása az egyetemi és kari szabályzatokban az
Önkormányzat számára megállapított esetekben és módon;
i) az Egyetem, illetve a Kar fejlesztési tervének hallgatókat érintő részeinek
véleményezése;
j) az Elnök és az Elnökség rendszeres beszámoltatása.
4.§
A Küldöttgyűlés tagjai
(1) A Küldöttgyűlés tagjai az alábbi választási körzeteket képviselik:
a) andragógia BA,
b) pedagógia BA,
c) pszichológia BA,
d) rekreációszervezés és egészségfejlesztés BSc,
e) sportszervező BSc,
f) andragógia MA,
g) interkulturális pszichológia és pedagógia MA,
h) neveléstudományi MA,
i) pszichológia MA,
j) tanári MA,
k) szakirányú továbbképzések; korábbi rendszerű, egyetemi/főiskolai alapképzési
szakok; felsőfokú szakképzések; önálló programok.
(2) Az egyes körzetek mandátumszáma az adott tanév aktív hallgatói jogviszonnyal rendelkező,
nappali munkarendben tanuló hallgatóinak létszáma alapján kerül kiszámításra. Kivétel ez alól
a szakirányú továbbképzések; korábbi rendszerű, egyetemi/főiskolai alapképzési szakok;
felsőfokú szakképzések; önálló programok körzete, ahol az adott tanév aktív hallgatói
jogviszonnyal rendelkező, esti/levelező munkarendű hallgatóinak létszáma alapján történik a
számítás.
(3) Az egyes körzetekben minden 100. hallgató után egy mandátum jár az adott körzetnek.
(4) A Küldöttgyűlés működőképességének feltétele, hogy legalább 19 tagja legyen a testületnek.
Ellenkező esetben időközi választásokat kell kiírni.
(5) A Küldöttgyűlés tagjai a körzetükhöz tartozó valamennyi munkarendű és finanszírozási formájú
képzésben résztvevő hallgatót képviselik.
(6) A Küldöttgyűlés tagjainak szavazati joga van, mely jogot más személyre nem ruházhatják át.
(7) A Küldöttgyűlés Küldöttgyűlési elnököt választ tagjai közül, aki összefogja és koordinálja a
testület munkáját.
5.§
A Küldöttgyűlés működése
(1) A Küldöttgyűlés ülését szükség szerint, de szemeszterenként legalább kétszer, az ülés tervezett
időpontját megelőzően legalább 5 naptári nappal, a meghívó elküldésével, a HÖK Elnök hívja
össze. A meghívónak tartalmaznia kell az ülés tervezett helyét, idejét, napirendjét, valamint a
pótülés ülés helyét, idejét, napirendjét, amit abban az esetben kell megtartani, hogyha a
tervezett ülésen nem határozatképes a Küldöttgyűlés.
(2) Sürgős ügyek megtárgyalására rendkívüli ülés hívható össze. Ilyen esetben a meghívót az ülés
tervezett időpontját megelőzően legalább három naptári nappal kell kiküldeni.
(3) A Küldöttgyűlés ülését 21 napon belüli időpontra akkor is össze kell hívni, ha azt a Rektor, a
Dékán vagy a tagok egyharmada írásban kéri.
(4) Az ülés határozatképes, ha a szavazati joggal rendelkező tagok több mint fele jelen van. Ennek
hiányában megismételt ülést kell összehívni.
(5) A Küldöttgyűlés határozatait egyszerű többséggel hozza, kivéve a 3. § (2) bekezdés c)
pontjában foglalt döntéseket, amelyekhez a Küldöttgyűlés jelenlévő tagjainak legalább
kétharmadának egyetértése szükséges.
(6) A Küldöttgyűlés ülését az Önkormányzat Elnöke nyitja meg, vezeti le és zárja le, de maga
helyett e feladattal mást is megbízhat.
(7) A Küldöttgyűlés személyi kérdésekben, illetve ha azt a jelen levő tagok több mint fele kéri,
titkos szavazással dönt.
(8) A küldöttgyűlési ülést levezető személy zárt ülést rendelhet el személyiségi jogok védelme
érdekében, továbbá ha azt a tagok több mint fele kéri.
(9) A Küldöttgyűlés üléseiről emlékeztetőt kell készíteni, melyet a HÖK Elnökének és az Ellenőrző
Bizottság egyik tagjának aláírásaival hitelesítve, az ülést követő hét napon belül a
Küldöttgyűlés tagjai számára hozzáférhetővé kell tenni, és 14 napon belül nyilvánosságra kell
hozni.
6. §
Az alakuló küldöttgyűlési ülés
(1) Minden tavaszi félévben az Önkormányzat Küldöttgyűlése alakuló ülést tart.
(2) Az ülés napirendi pontjai többek között
a) a leköszönő elnök beszámolója,
b) a megválasztott elnök csapatának és programjának bemutatása,
c) az alelnök és a szakterületi bizottságok elnökeinek kinevezése az újonnan megválasztott
elnök által,
d) az Ellenőrző Bizottság tagjainak megválasztása,
e) a Választási Bizottság tagjainak megválasztása,
f) a hallgatói tagok delegálása a kari testületekbe.,
(3) Az alakuló küldöttgyűlési ülést a leköszönő elnök vagy az alelnök vezeti.
(4) Az alakuló küldöttgyűlési ülésre egyebekben a Küldöttgyűlésre vonatkozó szabályokat kell
alkalmazni.
7. §
Az Önkormányzat Elnöksége
(1) Az Önkormányzat végrehajtó és két küldöttgyűlési ülés közötti legfőbb döntéshozó szerve az
Elnökség.
(2) Az Elnökség tagjai:
a) az Elnök,
b) az Alelnök,
c) a Diákjóléti Bizottság Elnöke,
d) a Gazdasági Bizottság Elnöke,
e) a Kommunikációs Bizottság Elnöke,
f) a Külügyi Bizottság Elnöke,
g) a Rendezvényszervező Bizottság Elnöke,
h) a Tanulmányi Bizottság Elnöke.
8.§
Az Elnökség feladat- és hatásköre
(1) Az Elnökség hatásköre, melyeket a 1. §-ban meghatározott feladatok megvalósítása érdekében
gyakorol:
a) irányítja a jelen Alapszabályban meghatározott módon, a HÖK Elnökének vezetésével
az Önkormányzat tevékenységét;
b) gyakorolja – a Küldöttgyűlés számára kizárólagosként megállapított hatáskörök
kivételével – mindazokat a hatásköröket, amelyeket egyetemi és kari szabályzatok a
HÖK számára megállapítanak, továbbá azokat a hatásköröket, amelyeket számára
ezen Alapszabály és más önkormányzati szabályzatok megállapítanak vagy rá
átruháznak;
c) gondoskodik a jelen Alapszabályban foglaltak, valamint a Küldöttgyűlés határozatainak
végrehajtásáról;
d) megválasztja és visszahívhatja a kari lap főszerkesztőjét és a szakterületi bizottságok
tagjait egyszerű többséggel;
e) irányítja a szaktestületek tevékenységét, e hatáskörében hozott döntései kötelezőek
a szaktestületi bizottságok tagjai számára;
f) jóváhagyja a szaktestületek ügyrendjét;
g) döntés-előkészítő és javaslattételi szereppel felruházott ad hoc bizottságokat hoz létre
az Önkormányzat hatáskörébe tartozó ügyekben;
h) biztosítja a hallgatói képviselők munkájához a szükséges információs és
infrastrukturális hátteret.
(3) Az Elnökség hatásköreit, illetve feladatait – amennyiben egyetemi, kari vagy más szabályzat
nem rendelkezik másképp – a tisztségviselőkre, illetve az általa létrehozott állandó vagy ad hoc
bizottságra átruházhatja, melynek tagjai választott vagy kinevezett tisztségviselők. Ez esetben
a tisztségviselők, illetve a létrehozott állandó vagy ad hoc bizottság az Elnök és az Elnökség felé
beszámolási kötelezettséggel tartoznak.
(4) Az Elnökség munkájáról a HÖK Elnök a Küldöttgyűlés minden ülésén beszámolót tart.
(5) Az Elnökség tagjai kötelesek:
a) a jelen Alapszabályban és más szabályzatokban meghatározott hatáskörükben ellátni
hivatali feladataikat, végezni az önkormányzati ügyek intézését;
b) munkájuk során a Küldöttgyűlés és az Elnökség döntéseit képviselni és azok alapján
tevékenykedni;
c) munkájukról folyamatosan beszámolni a Küldöttgyűlésnek;
d) mandátumuk megszűnte után az új elnöknek és tisztségviselőknek a lezárt és függő
ügyeket, a tevékenységhez szükséges információkat és az Önkormányzattal
kapcsolatos összes iratot rendben átadni, valamint az átmeneti időszak alatt az új
tisztségviselőkkel szorosan együttműködni;
e) irányítani szakterületi bizottságuk munkáját, gondoskodni a döntések nyilvánossá
tételéről, a dokumentumok iktatásáról;
f) folyamatos kapcsolatot tartani a szakterületükön érdekelt kari vezetőkkel és
adminisztrátorokkal, figyelemmel kísérni a szaktestület döntéseinek végrehajtását.
(6) Az elnökség tagjai nem lehetnek tagjai a HÖK más szerveinek (Küldöttgyűlés, Ellenőrző
Bizottság, Választási Bizottság), de választhatók a Kari Tanácsba és az egyetemi és kari
bizottságokba.
9. §
Az Önkormányzat Elnöke
(1) Az Elnök
a) kinevezi a HÖK Elnökség tagjait;
b) irányítja a tisztségviselők és a Hallgatói Önkormányzati Iroda előadóinak munkáját, és
velük együttműködve vezeti az Önkormányzatot;
c) figyelemmel kíséri és koordinálja az Önkormányzat tisztségviselőinek, elnökségének
munkáját, ügyelve a HÖK Iroda folyamatos működésére;
d) figyelemmel kíséri a jogszabályokat, egyetemi és kari szabályzatokat, biztosítja a
hatályos rendelkezések hozzáférhetőségét, gondoskodik ezen szabályok betartásáról;
e) képviseli a HÖK-öt kari, egyetemi, országos és nemzetközi fórumokon;
f) folyamatos munkakapcsolatban áll az ELTE HÖK Elnökségével, az országos szintű
hallgatói önkormányzati szervezetekkel, a Kar dékánjával, az Egyetem rektorával;
g) szakmai indoklással visszahívhatja az Elnökség tagjait, melyről a Küldöttgyűlést köteles
tájékoztatni.
(2) Az Elnök tisztsége alapján tagja
a) a Szenátusnak,
b) a Kari Tanácsnak,
c) az ELTE HÖK Küldöttgyűlésnek,
d) az ELTE HÖK Elnökségnek,
e) a Kari Tanulmányi Bizottságnak,
f) a Kari Vezetői Értekezletnek,
g) az Egyszeri Közéleti Ösztöndíj Bizottságának (a továbbiakban: EKÖB), amely a Kari
Ösztöndíj Bizottság (a továbbiakban: KÖB) albizottsága,
h) az Egyetemi Kollégiumi Felvételi Bizottságnak.
(3) Az Elnök előkészíti és vezeti
a) az Elnökség üléseit,
b) a Küldöttgyűlési üléseket,
c) a Kari Tanács Hallgatói Frakciójának munkáját,
d) az ELTE HÖK Küldöttgyűlés Pedagógiai és Pszichológiai Kari Frakcióját.
(4) Az Elnök felelős
a) a Kari Tanácsban, a Szenátusban és az ELTE HÖK fórumain a Küldöttgyűlés és az
Elnökség határozatainak képviseletéért,
b) a Gazdasági Bizottság elnökével együtt az Önkormányzat szabályszerű, az ELTE
szabályzati előrásainak megfelelő pénz- és vagyonkezeléséért, valamint a
Gazdálkodási Szabályzat betartásáért,
c) az Önkormányzat dokumentumainak és iratainak kezeléséért,
d) az Elnökségen belüli és a szaktestületi bizottságok közötti információáramlás
megszervezéséért,
e) az Egyetem Iratkezelési Szabályzatának betartásáért,
f) az elnökségi határozatok végrehajtásáért,
g) az elnökségi meghívók, előterjesztések, dokumentumok címzettekhez való
eljuttatásáért.
(5) Az Elnök a Küldöttgyűlés ülései közötti időszakban képviselőket delegálhat az egyetemi és kari
bizottságokba, testületekbe (kivétel: Szenátus), valamint az ELTE HÖK különböző testületeibe.
Az ideiglenes megbízás állandó megbízássá történő átalakításáról a Küldöttgyűlés az ideiglenes
megbízást követő első ülésén határoz.
(6) Az Elnök mandátuma megszűnik
a) lemondással,
b) egyetemi szabályzatban vagy jogszabályban meghatározott összeférhetetlenség
esetén,
c) a hallgatók általi visszahívás esetén,
d) az Elnök hallgatói jogviszonyának megszűnése esetén,
e) ha a mandátuma lejár.
(7) Az Elnök lemondása esetén dönthet arról, hogy lemondása csak saját személyére vagy vele
együtt az egész Elnökségre vonatkozik.
10.§
Az ügyvivő elnök
(1) Az elnök lemondásának hivatalos benyújtását követően vagy az elnök mandátumának idő
előtti megszűnése esetén, de még az időközi elnökválasztás előtt, a Küldöttgyűlés ügyvivő
elnököt választ az időközi elnökválasztás lebonyolításának időtartamára.
a) Az ügyvivő elnök rendelkezik az elnök összes jogával és kötelezettségével;
b) személyére a hivatalban lévő Elnökség tesz javaslatot a Küldöttgyűlésnek;
c) ugyanazok a juttatások illetik meg, mint az elnököt.
11.§
Az Alelnök
(1) Az Alelnök segíti az Elnököt az Önkormányzat tevékenységének szervezésében és
irányításában, különös tekintettel
a) a napi szintű feladatok teljesítésére,
b) a hosszú távú stratégiai tervezésre,
c) az Elnökség és a Küldöttgyűlés döntéseinek előkészítésére és végrehajtására,
d) a szervezetfejlesztő munkára;
(2) Az Alelnök felelős a hallgatói képviselőknek és tisztségviselőknek az érdekképviseleti munkára
vonatkozó továbbképzéséért, érdeklődő hallgatók számára az Önkormányzat érdekképviseleti
munkájáról való tájékoztatásáért, valamint az érdeklődő hallgatók érdekképviseleti munkába
történő bekapcsolódásának segítéséért.
(3) Az Alelnök tevékenységéről a Küldöttgyűlés felé minden ülésen, az Elnökség felé az Elnök
felszólítására beszámolni köteles.
(4) Az Alelnököt az Elnök nevezi ki.
(5) Az Alelnök tisztsége alapján tagja az EKÖB-nek, amely a KÖB albizottsága.
(6) Az Alelnök megbízatása megszűnik
a) lemondás esetén,
b) egyetemi szabályzatban vagy jogszabályban meghatározott összeférhetetlenség
esetén,
c) az Elnök általi visszahívás esetén,
d) az Alelnök hallgatói jogviszonyának megszűnése esetén
e) ha megbízatása lejárt.
(7) Az Alelnök mandátumának megszűnésével az új Alelnöknek a függő és lezárt ügyeket, a
tevékenység folytatásához szükséges információkat annak megválasztását követő 8 naptári
napon belül rendben átadni köteles, ezen idő alatt az új Alelnökkel szorosan együttműködik.
(8) Az Alelnök annak akadályoztatása esetén – a szenátusi tagság kivételével – helyettesítheti az
Elnököt.
12.§
A Diákjóléti Bizottság Elnöke
(1) A Diákjóléti Bizottság Elnöke
a) irányítja a Diákjóléti Bizottság munkáját;
b) a HÖK Elnök egyetértésével jelöli a Diákjóléti Bizottság tagjait az Elnökség számára;
c) részt vesz a hallgatók szociális támogatási rendszerének kialakításában és
működtetésében;
d) az egyetemi és kari szabályzatokban megállapított módon részt vesz a hallgatók
juttatásaival, illetve térítéseivel kapcsolatos ügyek intézésében;
e) szociális és pályázati, valamint a hallgatói normatívát érintő ügyekben képviseli az
Önkormányzatot;
f) az Elnökség jóváhagyásával a rendszeres szociális támogatás elbírálásának
időszakában ideiglenes bizottsági tagokat kérhet fel a pályázati rendszer
működtetésének támogatására.
(2) A Diákjóléti Bizottság elnökének feladata
a) a hallgatói normatíva rendszeres és rendkívüli szociális támogatási keretösszegének
elosztásával kapcsolatos teendők ellátása:
aa) javaslattétel a KÖB felé a rendszeres és rendkívüli szociális támogatások
benyújtásának és elbírálásának elveire,
ab) javaslattétel a KÖB felé a rendszeres szociális támogatás kiírására és
pontrendszerére,
ac) javaslattétel a KÖB felé a rendszeres szociális támogatás ponthatárára és
kezdő összegére,
ad) a hallgatók tájékoztatása a szociális pályázati lehetőségekről, és a pályázatok
benyújtásának módjáról;
b) a támogatások, rendszeres és egyszeri ösztöndíjak utalásának előkészítése;
(3) A Diákjóléti Bizottság elnöke tisztsége alapján tagja
a) a Szociális Ösztöndíjak Bizottságának (a továbbiakban: SZÖB) és az EKÖB-nek, melyek
a KÖB albizottságai,
b) az ELTE HÖK Szociális- és Ösztöndíjbizottságának.
13. §
A Gazdasági Bizottság Elnöke
(1) A Gazdasági Bizottság elnöke
a) irányítja és vezeti az Önkormányzat gazdálkodását, gazdasági ügyvitelét;
b) a HÖK Elnök egyetértésével jelöli a Gazdasági Bizottság tagjait az Elnökség számára;
c) az Önkormányzatot érintő gazdasági ügyekben képviseli az Önkormányzatot, és
helyettesíti az Önkormányzat Elnökét;
d) tisztsége alapján tagja:
da) az ELTE HÖK Gazdasági Bizottságának,
db) a Kar Gazdasági Bizottságának;
e) a költségvetéssel kapcsolatban
ea) részt vesz a kari költségvetési testületek munkájában,
eb) elkészíti az Önkormányzat éves költségvetési javaslatát, az előző évi
költségvetési beszámolóját, és azt a Küldöttgyűlés elé terjeszti,
ec) elkészíti és a Küldöttgyűlés elé terjeszti a költségvetés módosítását;
f) megtervezi és ellenőrzi az Önkormányzat által szervezett programok pénzügyi
feltételeit;
g) felelős
ga) az Elnökkel együtt az Önkormányzat szabályszerű pénz- és
vagyonkezeléséért;
gb) a Küldöttgyűlés által elfogadott költségvetés betartásáért,
h) folyamatosan segíti az egyetemi és kari tanácsi képviselők döntéshozatalát gazdasági
ügyekben;
i) gondoskodik az Önkormányzat Irodájának működéséhez szükséges eszközök
beszerzésekről;
j) gazdálkodási és ellenőrzési jogkörét mindenkor a vonatkozó jogszabályi és egyetemi
szabályzati keretek között az Egyetem gazdálkodási és ellenőrzési rendszerében
gyakorolja.
14.§
A Kommunikációs Bizottság Elnöke
(1) A Kommunikációs Bizottság Elnöke
a) irányítja a Kommunikációs Bizottság munkáját;
b) a HÖK Elnök egyetértésével jelöli a Kommunikációs Bizottság tagjait az Elnökség
számára;
c) szervezi a hallgatók folyamatos tájékoztatását az Önkormányzat tevékenységéről;
d) folyamatosan tájékoztatja a szakok hallgatóit a Kar és az Egyetem életének azon
kérdéseiről, amelyek az adott szakos hallgatókat érintik;
e) gondoskodik a HÖK honlapjának és egyéb online felületeinek karbantartásáról és
folyamatos frissítéséről;
f) felelős a HÖK plakátjainak, szóróanyagainak az ELTE PPK épületeiben való
kihelyezéséért és a plakátoló felületek kizárólagos gondozásáért;
g) az Elnökséggel egyeztetve gondoskodik a HÖK információs oldalainak működtetéséről;
h) kapcsolatot tart a HÖK lapjának főszerkesztőjével;
i) tisztsége alapján tagja az ELTE HÖK Sajtó- és Kommunikációs Bizottságának.
15.§
A Külügyi Bizottság Elnöke
(1) A Külügyi Bizottság Elnöke
a) irányítja a Külügyi Bizottság munkáját;
b) a HÖK Elnök egyetértésével jelöli a Külügyi Bizottság tagjait az Elnökség számára;
c) a hatáskörébe tartozó támogatásokkal kapcsolatos ügyekben képviseli az
Önkormányzatot;
d) felelős a Bizottság hatáskörébe tartozó külügyek képviseletének koordinálásáért;
e) tisztsége alapján tagja
ea) az ELTE HÖK Külügyi Bizottságának,
eb) a Nemzetközi Kapcsolatok és Projektek Bizottságának;
f) külügyekben képviseli az Önkormányzatot,
g) a külföldi ösztöndíjakkal kapcsolatban
ga) felelős a hallgatók folyamatos informálásáért,
gb) képviseli a hallgatókat az ezzel kapcsolatos fórumokon,
gc) javaslatot tesz a pályázás módjára,
gd) együttműködik a Főmentorral az ösztöndíjas kinttartózkodások anyagi forrásainak
felkutatásában;
ge) szervezi az Önkormányzat külföldi vendégeinek itt tartózkodását.
16.§
A Rendezvényszervező Bizottság Elnöke
(1) A Rendezvényszervező Bizottság Elnöke
a) irányítja a Rendezvényszervező Bizottság munkáját;
b) a HÖK Elnök egyetértésével jelöli a Rendezvényszervező Bizottság tagjait az Elnökség
számára;
c) kiemelt feladata az elsőévesek beilleszkedésének segítése és támogatása;
d) lehetőséget biztosít a Gólyabál és a Gólyatábor, valamint az Önkormányzat egyéb
rendezvényeinek megszervezésére;
e) a HÖK Elnökével és az Animátor koordinátorral közösen irányítja az Animátori Kört.
17.§
A Tanulmányi Bizottság Elnöke
(1) A Tanulmányi Bizottság Elnöke
a) irányítja a Tanulmányi Bizottság munkáját;
b) a HÖK Elnök egyetértésével jelöli a Tanulmányi Bizottság tagjait az Elnökség számára;
c) tanulmányi és hallgatói jogviszonnyal kapcsolatos ügyekben képviseli az
Önkormányzatot és helyettesíti az Önkormányzat Elnökét;
d) tisztsége alapján tagja
da) a Kari Tanulmányi Bizottságnak,
db) az ELTE HÖK Tanulmányi Bizottságának,
dc) a Kreditátviteli Bizottságnak;
e) tanulmányi ügyekben elvi állásfoglalásokat fogalmaz meg, különös tekintettel azokra
a kérdésekre, amelyekben az Önkormányzat egyetértési jogot gyakorol;
f) részt vesz a döntési hatáskörébe tartozó hallgatói támogatások rendszerének
kialakításában, mely munkája során együttműködik a DJB elnökével;
g) a Kar, az Egyetem illetve a HÖK testületei részéről a hallgatókat ért jogsérelmek
ügyében eljár;
h) a hallgatókra vonatkozó valamennyi jogszabályból naprakész ismeretekkel
rendelkezik;
i) felelős az Oktatói Munka Hallgatói Véleményezésének kidolgozásáért és
lebonyolításáért.
18.§
Az Önkormányzat szaktestületi bizottságai
(1) Az Önkormányzat szaktestületei az Önkormányzat döntés-elkészítő és végrehajtó feladatkörrel
felruházott testületei.
(2) A szaktestületi bizottságok a jelen Alapszabályban és az Elnökség által meghatározott
feladatokban és esetekben a szaktestületek hatáskörébe utalt feladatok szervezését és
koordinálását látják el.
19.§
A Diákjóléti Bizottság
(1) A Bizottság tagjai
a) az Elnök,
b) az Esélyegyenlőségi referens,
c) a Pályázati referens,
d) a Kollégiumi ügyekért felelős bizottsági tag,
e) az Elnökség által meghatározott számú tag;
(2) Az Esélyegyenlőségi referens
a) képviseli a Kar speciális szükségletű, hátrányos helyzetű hallgatóit,
b) együttműködik a Kar speciális szükségletű és hátrányos helyzetű hallgatókat támogató
oktatóival és dolgozóival,
c) a Bizottság és az Önkormányzat elnökével egyeztetve együttműködik a szakterületén
működő civil szervezetekkel,
d) tisztsége alapján tagja a SZÖB-nek, amely a KÖB albizottsága.
(3) A Pályázati referens
a) tájékoztatja a hallgatókat a kari pályázati lehetőségekről, a pályázás módjáról,
b) a Kari Pályázatok Bizottságával (a továbbiakban: KPB) tagjaival együtt felel a kari
tudományos, kulturális és sport pályázatok elbírálásáért, melyek eredményét
előterjeszti a KÖB felé,
c) javaslatot tesz a kari pályázatok benyújtásának és elbírálásának elveire a KÖB felé,
d) előterjesztést tesz a KÖB felé a kari pályázatok kiírásairól és pontrendszereiről,
e) felügyeli a kari pályázatok elszámolását,
f) tisztsége alapján tagja a SZÖB-nek és a KPB-nek, melyek a KÖB albizottságai;
(4) A Kollégiumi ügyekért felelős bizottsági tag
a) képviseli az Önkormányzatot kollégiumi ügyekben a kari, egyetemi testületekben,
országos fórumokon,
b) állandó munkakapcsolatot tart a kollégiumi ügyekben illetékes kari és egyetemi
vezetőkkel,
c) együttműködik a kollégiumok igazgatóival, a Kollégiumi Főigazgatóval, a Kollégiumi
Diákbizottságokkal,
d) részt vesz a kollégiumi Küldöttgyűléseken
e) folyamatosan tájékoztatja a hallgatókat a kollégiumi kérdésekről,
f) tisztsége alapján tagja a SZÖB-nek, amely a KÖB albizottsága.
(5) A bizottsági tag(ok) további feladatait a Bizottság Elnöke határozza meg.
20.§
A Gazdasági Bizottság
(1) A Bizottság tagjai
a) az Elnök,
b) az Elnökség által meghatározott számú tag;
(2) A bizottsági tag(ok) elsődleges feladatai
a) az Elnökkel együttműködve az egyetemi keretben, a HÖK közreműködésével
megvalósuló közbeszerzések előkészítése és lebonyolítása,
b) az Elnökkel együttműködve a költségvetés tervezése, végrehajtása;
(3) A bizottsági tag(ok) további feladatait a Bizottság Elnöke határozza meg.
21.§
A Kommunikációs Bizottság
(1) A Bizottság tagjai
a) az Elnök,
b) az Elnökség által meghatározott számú tag;
(2) A bizottsági tag(ok) elsődleges feladatai
a) a hallgatók széleskörű tájékoztatása, kiemelten a kari, egyetemi, országos és
nemzetközi felsőoktatási kérdésekről, aktualitásokról,
b) a HÖK online és offline felületeinek kezelése;
(3) A bizottsági tag(ok) további feladatait a Bizottság Elnöke határozza meg.
22.§
A Külügyi Bizottság
(1) A Bizottság tagjai
a) az Elnök,
b) a Főmentor,
c) az Elnökség által meghatározott számú tag;
(2) A Főmentor
a) részt vesz az egyetemi főmentori üléseken,
b) segíti az ösztöndíjjal idelátogató külföldi hallgatókat a felmerülő problémák
megoldásában,
c) programokat szervez a magyar és az ösztöndíjjal idelátogató külföldi hallgatóknak,
d) új önkéntes mentorokat toboroz,
e) folyamatosan segíti az ELTE főmentorának munkáját,
f) együttműködik a kari Erasmus koordinátorral és más ösztöndíjak koordinátoraival,
g) együttműködik a Bizottság Elnökével az ösztöndíjas kint tartózkodások anyagi
forrásainak felkutatásában;
(3) A bizottság külsős tagjai a mentorok. A mentorokra vonatkozó szabályokat, kötelezettségeket
és feladatokat a Mentor Követelményrendszer határozza meg.
(4) A bizottsági tag(ok) további feladatait a Bizottság Elnöke határozza meg.
23.§
A Rendezvényszervező Bizottság
(1) A Bizottság tagjai
a) az Elnök,
b) az Animátor koordinátor,
c) a Kulturális referens,
d) Logisztikáért felelős bizottsági tag,
e) a Sportreferens,
f) az Elnökség által meghatározott számú tag;
(2) Az Animátor koordinátor
a) a HÖK Elnökével és a Rendezvényszervező Bizottság Elnökével vezeti az Animátori
Kört, koordinálja az animátorok tevékenységét az egyes rendezvényeken,
b) támogatást nyújt a kari hallgatói kezdeményezések megvalósításához,
c) számon tartja az animátorok által elvégzett tevékenységeket,
d) felelős a kari hallgatói programok helyszíni munkálatainak megszervezéséért és
lebonyolításáért;
(3) A Kulturális referens
a) szervezi a Kar kulturális hallgatói életét,
b) kulturális programokat biztosít a hallgatók számára,
c) folyamatosan informálja a hallgatókat a kari, egyetemi, országos kulturális
rendezvényekről,
d) kapcsolatot tart a karon működő kulturális tevékenységet végző öntevékeny
csoportokkal,
e) segíti a Rendezvényszervező Bizottság munkáját,
f) a programok megvalósítása során aktívan támaszkodik az Animátori Körre,
g) tisztsége alapján tagja a KPB-nak, amely a KÖB albizottsága;
h) a KPB tagjaival együtt felel a kari tudományos, kulturális és sport pályázatok
elbírálásáért.
(4) A Logisztikáért felelős bizottsági tag
a) felelős a HÖK raktárának rendezettségéért és az ott tárolt eszközök számontartásáért,
b) listát és leltárt vezet a raktárban található eszközökről/tárgyakról,
c) felel a HÖK által szervezett programok logisztikájáért (előkészületek, szállítás, a
helyszín berendezése, majd visszarendezése, az eszközök visszaszállítása),
d) kiemelt feladatai közé tartozik a Gólyatábor, a Gólyahét, a Gólyabál és Kari napok
segítése
e) együttműködik a bizottság többi tagjával.
(5) A Sportreferens
a) részt vesz az egyetemi és kari sportbizottságok munkájában,
b) törekszik a hallgatók egyetemi sportolási lehetőségeinek bővítésére,
c) folyamatosan informálja a hallgatókat a kari, egyetemi, országos
sportrendezvényekről és sportlétesítményekről, valamint azok látogatási
lehetőségeiről,
d) kapcsolatot tart az egyetemi sportlétesítmények vezetőivel;
e) szervezi az Önkormányzat sportrendezvényeit,
f) tisztsége alapján tagja a KPB-nak, amely a KÖB albizottsága;
g) a KPB tagjaival együtt felel a kari tudományos, kulturális és sport pályázatok
elbírálásáért.
(6) A Bizottság külső tagjai az animátorok. Az animátorokra vonatkozó szabályokat,
kötelezettségeiket és feladataikat az Animátor Kódex határozza meg;
(7) A bizottsági tag(ok) további feladatait a Bizottság Elnöke határozza meg.
24.§
A Tanulmányi Bizottság
(1) A Bizottság tagjai
a) az Elnök,
b) a Delegáltkoordinátor
c) a Tanárképzési referens,
d) a Tudományos referens,
e) az Elnökség által meghatározott számú tag;
(2) A Delegáltkoordinátor
a) toborozza az intézeti és tanszéki hallgatói képviselőket,
b) kapcsolatot tart az intézeti és tanszéki hallgatói képviselőkkel,
c) gondoskodik a hallgatói képviselők részvételéről az értekezleteken és tanácsüléseken,
d) a hallgatói képviselők munkája során felmerülő észrevételeket tolmácsolja a HÖK
illetékes tisztségviselőjének;
(3) A Tanárképzési referens
a) képviseli a tanárképzésben részt vevő hallgatók érdekeit,
b) kapcsolatot tart az ELTE HÖK és a kari HÖK-ök illetékes tisztségviselőivel, az ELTE
Pedagogikum Központ Oktatásszervezési és Tanulmányi Fősztály Tanárképzési
Osztályával, a Tanárképző Központtal, valamint a Tanárképzési és Tanártovábbképzési
Tanács hallgató tagjaival;
(4) A Tudományos referens
a) szervezi a Kar tudományos életét,
b) folyamatosan informálja a hallgatókat a kari, egyetemi, országos tudományos
rendezvényekről,
c) segítséget nyújt a hallgatók tudományos munkájához,
d) kapcsolatot tart a Karon működő tudományos tevékenységet végző öntevékeny
csoportokkal,
e) kapcsolatot tart az Önkormányzattal kapcsolatban álló szakkollégiumokkal,
f) tisztsége alapján tagja a KPB-nak, amely a KÖB albizottsága,
g) a KPB tagjaival együtt felel a kari tudományos, kulturális és sport pályázatok
elbírálásáért;
(5) A bizottsági tag(ok) további feladatait a Bizottság Elnöke határozza meg.
(6) A bizottság külső tagjai a delegáltak. A delegáltakra vonatkozó szabályokat, kötelezettségeiket
és feladataikat a Delegált Szabályzat határozza meg;
25. §
Az intézeti és tanszéki hallgatói képviselet, a Delegált Kör
(1) A hallgatói képviselő az ELTE SzMSz I. 15. § és 26. § által biztosított jogainak megfelelően az
adott oktatási-kutatási szervezeti egységhez tartozó összes szak valamennyi képzési és
finanszírozási formájú képzésében résztvevő hallgatót képviseli;
(2) A Delegált Kör tagja lehet bármely, ELTE PPK-ra beiratkozott hallgató, amennyiben megfelel a
Delegált Szabályzatban meghatározottaknak.
(3) Az intézeti és tanszéki hallgatói képviselők a Delegált Kör tagjai.
(4) A hallgatói képviselőket a Tanulmányi Bizottság elnöke és a Delegáltkoordinátor választja egy
félévre. A képviselők újraválaszthatók.
(5) A hallgatói képviselői megbízása megszűnik
a) a Delegált Szabályzatban meghatározottak bekövetkeztével,
b) a hallgató lemondásával,
c) ha a Tanulmányi Bizottság elnöke és a Delegált koordinátor a megbízás
megszüntetéséről dönt.
(6) A hallgatói képviselők szakonként, a félév végén beszámolnak tevékenységükről a Tanulmányi
Bizottságnak.
26.§
Az Ellenőrző Bizottság
(1) A Bizottság tagjai
a) a Kar hallgatói közül a kari Küldöttgyűlés által megválasztott 3 fő;
b) a bizottsági elnököt a bizottság tagjai maguk közül választják meg,
c) a tagok nem lehetnek tagjai a HÖK más szerveinek, de választhatók az egyetemi és kari
bizottságokba.
(2) Az EB feladatai
a) az EB feladata a Hallgatói Önkormányzat szabályszerű működésének, illetve
a működése során született döntései szabályosságának felügyelete;
b) az EB feladatait az ellenőrzés és a jóváhagyás intézményén keresztül látja el. Az
ellenőrzés során az EB a HÖK feladatait érintő tényeket tár fel és vizsgál. Amennyiben
szükséges, a tények alapján személyi felelősséget, valamint szükséges intézkedéseket
állapít meg;
c) az ellenőrzés során meg kell vizsgálni
ca) a működés szabályozottságát és szabályszerűségét (különös tekintettel a
bizonylati rend, az okmányfegyelem és a munkarend betartására),
cb) a jogszabályok és más általános érvényű rendelkezések, belső szabályzatok,
határozatok, utasítások megtartását,
cc) a határozatok és feladatok megfelelő teljesítését (különös tekintettel a
végzett munka minőségére és a megállapított határidők betartására),
cd) a feladatok finanszírozottságának mértékét és indokoltságát;
d) az ellenőrzés kezdeményezése
da) felkérés alapján, ha a Kar bármely hallgatója írásban, pontos
tárgymegjelöléssel kéri,
db) bejelentés alapján, ha a Kar bármely hallgatója írásban olyan jelenségre hívja
fel az EB figyelmét, amelynek alapján az EB indokoltnak találja vizsgálat indítását,
dc) saját kezdeményezésre, ha azt saját feladatkörében indokoltnak találja;
e) az ellenőrzés következményei
ea) a vizsgálatok alapján ún. „Ellenőrzési jelentés” készül, amely tartalmazza a 
tényállást, az ellenőrzés eredményét képző megállapításokat, és amennyiben
szükséges, személyi felelősséget állapít meg, illetve a HÖK valamely
tagját/tagjait kötelezi a szükségesnek látott intézkedések végrehajtására,
eb) az „Ellenőrzési jelentés” tartalmát az EB a Küldöttgyűlés, az Elnökség és
külön a felelősként megjelölt személy(ek) tudomására hozza,
ec) az „Ellenőrzési jelentés” alapján a HÖK valamely tagja/tagjai felelősségre
vonhatóak;
f) az EB fegyelmi eljárást kezdeményezhet a Kar Dékánjánál,
g) az EB tájékoztatási kötelezettséggel tartozik a Küldöttgyűlés felé.
(3) Az EB hatásköre
a) az EB hatásköre
aa) megváltoztathatja vagy megsemmisítheti a HÖK valamely szervének, illetve
tisztségviselőjének döntését, határozatát, ha az jogszabállyal, egyetemi, kari
vagy önkormányzati szabályzattal, illetve határozattal ellentétes.
ab) betekinteni az Önkormányzat bármely iratába és azokról szükség esetén
másolatot készíteni,
ac) a küldöttgyűlési ülésekről készült jegyzőkönyveket bekérni,
ad) az EB a Kar bármely polgárának kérésére értelmezi ezen Alapszabály
rendelkezéseit;
b) az EB hatáskörét, illetve feladatát nem ruházhatja át.
27.§
A Választási Bizottság
(1) A Bizottság tagjai
a) a VB tagjai (a jelen szakaszban: tagok) a Kar hallgatói közül a kari Küldöttgyűlés által
megválasztott legalább 3 fő,
b) a bizottsági elnököt a bizottság tagjai maguk közül választják meg,
c) a tagok nem tölthetnek be más tisztséget a HÖK-ön belül, de választhatók az egyetemi
és kari bizottságokba.
(2) A Választási Bizottság feladata
a) a kari küldöttgyűlési tagok, az ELTE HÖK Küldöttgyűlési tagok, a HÖK elnök, az EB és
VB tagok választásának megszervezése és lebonyolítása. Ezen belül
aa) a választás időpontjának kihirdetése,
ab) a jelöltállítás megszervezése és adminisztrálása,
ac) a szavazás szabályszerű lebonyolítása,
ad) a választás eredményének megállapítása és kihirdetése.
28.§
A Kari Tanács Hallgatói Frakciója
(1) A kari hallgatók érdekeinek képviseletét a Kari Tanácson a Kari Tanács Hallgatói Frakciója (a
jelen szakaszban: Frakció) látja el.
(2) A Frakció vezetését hivatalból a HÖK Elnöke látja el.
(3) A Frakció a Kari Tanács ülése előtt az Elnök által kijelölt időpontban összeül, és a megjelentek
legalább kétharmadának egyetértésével véleményt alakít ki az elterjesztésekről, mely
álláspontot azután szavazáskor egységesen képviselni köteles a Tanács ülésén.
(4) Amennyiben a kérdésről Küldöttgyűlési határozat létezik, a Frakció – mint magasabb rendű
határozatot – azt köteles képviselni.
29.§
Az ELTE HÖK Küldöttgyűlés Pedagógiai és Pszichológiai Kari Frakciója
(1) A kari hallgatók érdekeinek képviseletét az ELTE HÖK Küldöttgyűlésében az ELTE
HÖK Küldöttgyűlésének Pedagógiai és Pszichológiai Kari Hallgatói Frakciója (a jelen
szakaszban: Frakció) látja el.
(2) A Frakció vezetését hivatalból a HÖK Elnöke látja el.
30.§
A HÖK Iroda
(1) Az Önkormányzat feladatainak ellátására HÖK Irodát (továbbiakban: Iroda) működtet. Az Iroda
a Kar önálló szervezeti egysége.
(2) Az Iroda működéséért az Iroda ügyintézője a felelős.
(3) Az Iroda
a) ingyenes vagy kedvezményes szolgáltatásokat nyújt a hallgatóknak,
b) infrastrukturális és információs hátteret biztosít az Elnökség döntése alapján hallgatói
szakmai szervezeteknek és más hallgatói közösségeknek.
31.§
Ösztöndíjak
(1) Rendszeres kari közéleti ösztöndíjban részesülnek az Elnökség és a szaktestületi bizottságok
tagjai, valamint az EB Elnöke.
(2) Időszaki kari közéleti ösztöndíjban részesülnek az EB és VB tagjai.
(3) Rendszeres kari közéleti ösztöndíjban részesül a kari lap főszerkesztője.
(4) A kari közéleti ösztöndíjak összegét a Küldöttgyűlés határozatban állapítja meg.
(5) Kari közéleti ösztöndíj az adott tisztség betöltésének időszakában folyósítható.
(6) A kari közéleti ösztöndíj megvonásáról az adott tisztségviselőt megválasztó testület vagy
személy dönthet egyszerű többséggel. A hallgatók által közvetlenül megválasztott
tisztségviselők esetén ezt a jogkört a Küldöttgyűlés gyakorolja.
(7) A fenti összegeket a kari közéleti ösztöndíjkeret terhére kell kifizetni a Pedagogikum Központ
Gazdasági Főosztályának közreműködésével.
VÁLASZTÁSOK
32.§
Választási alapelvek
(1) A Kar bármely hallgatója választó és választható az alábbi tisztségekre
a) kari Küldöttgyűlési tag
b) ELTE HÖK Küldöttgyűlési tag
c) HÖK elnök
d) Ellenőrző Bizottsági tag
e) Választási Bizottsági tag
(2) Egy hallgató csak 1-1 főt jelölhet kari Küldöttgyűlési tagnak, ELTE HÖK Küldöttgyűlési tagnak,
HÖK Elnöknek, illetve Ellenőrző Bizottsági tagnak és Választási Bizottsági tagnak, ellenkező
esetben jelölése érvénytelen.
(3) A választás minden esetben titkos, ami történhet elektronikus úton vagy urnás szavazással is.
(4) A jelöltállítás
a) a jelöltállításra való felhívást nyilvánosan meg kell hirdetni – legalább egy héttel a
jelöltállítás első napja előtt – a Választási Bizottság által megállapított formai
feltételekkel együtt;
b) a Kar 10 adott szakos hallgatója írásban állíthat kari Küldöttgyűlési tagjelöltet;
c) a Kar legalább 20 hallgatója írásban állíthat ELTE HÖK Küldöttgyűlési tagjelöltet;
d) a Kar legalább 50 hallgatója írásban állíthat HÖK elnökjelöltet;
e) a Kar legalább 10 hallgatója írásban állíthat EB tagjelöltet;
f) a Kar legalább 10 hallgatója írásban állíthat VB tagjelöltet;
g) írásos jelölést csak a Választási Bizottság által kiadott jelölőlapon lehet gyűjteni;
h) a jelölőlap kiadásához a jelölt elfogadó nyilatkozata szükséges;
i) az írásos jelöléseket a Választási Bizottsághoz kell eljuttatni az előzetes kiírásnak
megfelelőn.
(5) A választás szakaszai számára biztosított időszakok:
a) jelöltállításra való felhívás – a jelöltállítást megelőző legalább 7 naptári nap
b) jelöltállítás – a jelöltállításra való felhívástól számított legalább 14 naptári nap
c) bemutatkozási időszak – a jelöltállítás befejezésétől számított legalább 7 naptári nap,
melynek az első napjáig kell leadni
ca) az elnöki programot, melyben az elnökjelölt köteles megnevezni az alelnök
és a bizottsági elnök jelölteket,
cb) a Küldöttgyűlési tagnak jelentkező hallgatóknak bemutatkozásaikat.
d) szavazás – a bemutatkozási időszak befejezésétől számított legalább 14 naptári nap.
33.§
A Küldöttgyűlési tagok választása
(1) A képviselőválasztások kiírása minden év márciusának első hétfőjén, vagy az azt követő első
munkanapon történik.
(2) A Küldöttgyűlési választások során a hallgatók közvetlenül választják meg a kari Küldöttgyűlési
tagokat, az ELTE HÖK Küldöttgyűlési tagokat és póttagokat.
(3) Kari Küldöttgyűlési tagok esetén az adott képzés beiratkozott hallgatója csak az adott képzést
magában foglaló választási körzet Küldöttgyűlési helyeire választhat és választható.
(4) ELTE HÖK Küldöttgyűlési tagok esetén bármely aktív kari hallgatói jogviszonnyal rendelkező
hallgató választhat és választható.
(5) Jelöltté az válhat, akit a VB a választólapra felvett. Ennek feltétele az előírt számú hallgatói
aláírás összegyűjtése és a VB-hez történő eljuttatása.
(6) Egy hallgató legfeljebb az adott választási körzetben elnyerhető mandátumok számának
megfelelő szavazatot adhat le.
(7) A jelöltek közül az adott választási körzetben – az elnyerhető mandátumok számának
megfelelően – a legtöbb szavazatot elnyert, az Alapszabály 4. § (2)-(4) bekezdéseiben
meghatározott számú hallgató lesz Küldöttgyűlési tag.
(8) A képviselő mandátuma az eredmény Választási Bizottság által történő kihirdetésétől a
következő választás eredményének kihirdetéséig, lemondásig vagy a hallgatói jogviszony
megszűnéséig tart.
(9) A választás akkor érvényes, ha a szavazáson igazoltan részt vett a Kar teljes idejű nappali
képzésben részt vevő, az adott félévben aktív hallgatói jogviszonnyal rendelkező hallgatóinak
legalább 25 százaléka.
(10)Amennyiben a választás nem eredményes, 7 naptári nappal meghosszabbítható a szavazási
időszak. Ha ebben az esetben sem eredményes a választás, akkor 10 naptári napon belüli
időpontra új választásokat kell kiírni. A megismételt választás akkor érvényes, ha a szavazáson
igazoltan részt vett a Kar teljes idejű nappali képzésben részt vevő, az adott félévben aktív
hallgatói jogviszonnyal rendelkező hallgatóinak legalább 25 százaléka.
34.§
Az Ellenőrző Bizottság és a Választási Bizottság választása
(1) Az EB és a VB tagjait a Küldöttgyűlés választja a Kar hallgatói közül.
(2) Egy hallgató legfeljebb 3 EB tagjelöltre és 3 VB tagjelöltre adhat le szavazatot.
(3) Az EB és a VB tagjainak mandátuma megválasztásától a következő alakuló küldöttgyűlési
ülésig, lemondásig vagy a hallgatói jogviszony megszűnéséig tart.
(4) A választás eredménye:
a) az EB és VB jelöltek közül az alakuló küldöttgyűlési ülésen a három-három legtöbb
szavazatot elnyert jelölt alkotja az EB-t és a VB-t;
b) a választás eredményéről a Választási Bizottság jegyzőkönyvet készít, melyet a
Bizottság Elnöke és két tagja hitelesít;
c) a választás eredményét 8 napon belül meg kell küldeni a Kar Dékánjának, az Egyetem
Rektorának, valamint a hallgatók előtt nyilvánosságra kell hozni.
35.§
Az Elnök választása
(1) A HÖK Elnök mandátuma a megválasztástól a következő alakuló küldöttgyűlési ülésig tart.
(2) A HÖK elnökét egyszerű többséggel, közvetlenül választják a hallgatók.
(3) A HÖK elnök visszahívására az ELTE HÖK Alapszabály I. fejezetének 52-56. szerint van mód.
(4) Amennyiben a HÖK Elnök mandátuma idő előtt megszűnik, a Választási Bizottságnak a
lemondás hatályba lépését követő 1 héten belül meg kell kezdenie az időközi elnökválasztás
megszervezését. Az időközi választásra a rendes választások szabályozásai vonatkoznak.
36.§
Az Alelnök és a szakterületi bizottságok elnökeinek kinevezése
(1) Az Alelnököt és a szakterületi bizottságok elnökeit az Elnök nevezi ki az alakuló küldöttgyűlési
ülésen. Mandátumuk egy évig, a következő alakuló küldöttgyűlési ülésig tart.
(2) Amennyiben az Alelnök vagy a szakterületi bizottságok elnökeinek mandátuma idő előtt
megszűnik, az Elnök nevezi ki az új Alelnököt vagy a szakterületi bizottságok elnökeit.
(3) Az Alelnököt és a szakterületi bizottságok elnökeit az Elnök hívhatja vissza.
37.§
A szakterületi bizottsági tagok megválasztása
(1) A szakterületi bizottságok tagjait az Elnökség szavazza meg és hívhatja vissza egyszerű
többséggel.
38. §
Az időközi választás
(1) Amennyiben az elnök mandátuma a ciklus lejárta előtt megszűnik, időközi választást kell kiírni.
(2) Amennyiben az EB vagy VB tagok közül testületenként legalább 2 főnek a mandátuma
megszűnik, 14 napon belül a VB köteles időközi EB vagy VB választást kiírni a megüresedett EB
vagy VB helyek betöltésére;
(3) Amennyiben a kari Küldöttgyűlés tagjainak száma nem éri el a 19 főt, időközi kari
Küldöttgyűlési választásokat kell kiírni.
(4) Az időközi választásokra is a választás általános szabályai az irányadók.
39. §
Hatályba léptető rendelkezések
(1) Jelen szabályzatot az ELTE PPK HÖK Küldöttgyűlése 2015. február 19-én fogadta el. Az ELTE
Szenátus jóváhagyásának napján lép hatályba.